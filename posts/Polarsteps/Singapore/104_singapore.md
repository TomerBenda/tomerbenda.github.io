---
title: Day 104 - Singapore
categories: Travel, Singapore
date: 2026-01-13T13:35
uploadto: blog
---
בין קירות ביתי של עידן רייכל הוא אחד האלבומים הכי יפים שיצאו מהעם היהודי בארצו. הנה אמרתי את זה. המאבק הציוני השתלם. הוט טייק.

לא היה לי כבר כמה זמן יום מרוכז של סידורים אז נראה לי היה אחלה יום לעשות את זה. עשיתי כביסה, הלכתי לחדר כושר, עשיתי קצת סדר בחפצים שלי. שעמום.

ירדתי לצהריים בהוקר הקרוב לדירה וניסיתי משהו רנדומלי ששאלתי מישהי מה היא הזמינה, וואו היה נהדר. הגיע לי נודלס עם אווז וחזיר צלויים והוספתי משחת צ'ילי עם כזה שומן חרוך או משהו שהיה פשוט מחרפן.

חזרתי לתלות כביסה ואז סיימתי את יקומות בזמן שחיכיתי שהטלפון שלי ייטען, וואו באמת כל הכבוד לנו כעם שאנחנו משכילים לתת פלטפורמה לאירוע הזה. מדהים.

בחרתי מקום רנדומלי בעיר ונסעתי לשם, הגעתי לאנשהו לא יודע. במקרה נתקלתי במקום שאלפסי אמר לי שהוא הכי אוהב לאכול לקסה, שזה די דומה לקאו סוי התאילנדי. התיישבתי לאכול והיה באמת מעולה וואלה צודק.

ואז נתקעתי בגשם. פתאום בום מבול לא נורמלי, חיכיתי לפרצה קטנה ורצתי למרכז הקניות בצד השני של הכביש, ומשם המסלול היבש היחיד היה לתוך איקאה אז נכנסתי.

לא תכננתי להסתובב באיקאה בסינגפור אבל החיים לא צפויים ובאיקאה יש גג. שתי אקסיומות של הקיום הזה. ציפיתי שזו תהיה חוויה סך הכל אותו דבר והיא באמת סך הכל הייתה, אבל עם כל מיני תזכורות מצחיקות שאנחנו שרויים בתרבות בעלת השפעות סיניות. הכי התרגשתי לראות את קולקציית הצ'ופסטיקס של איקאה ואת מבחר המנדרינות באריזה חגיגית לכבוד השנה הסינית החדשה. חוץ מזה שיש פה חדרים רגילים של איקאה אבל ברור שמישהו אמר "תעשו שזה יהיה במזרח".

בין קירות ביתי (השיר לא האלבום) התנגן בלופים באוזניות שלי כי אני ממש רוצה להוציא משמיעה את המיתרים המהממים שיש בעיבוד מהאלבום. אני רוצה ללמוד לכתוב למיתרים וזה תרגול טוב לטעמי, ללמוד ממשהו שעובד. גם בכללי המהלך בשיר הזה מהמם ואני מאוד נהנה מההלחנה הגאונית של עידן רייכל אם זה עוד לא היה ברור.

אני שם לב מדי פעם שבחודשים האחרונים אני שומע המון מוזיקה ישראלית בהשוואה לשנים קודמות שזה ממש מעניין, כאילו מה נשתנה? אני שמח על זה מאוד כי אני מוצא מחדש ומעריך הרבה שירים, אלבומים ואומנים שהכרתי אבל לא באמת. יש לנו ענקים וגאונים ברמה עולמית בארץ, גם בעבר וגם בהווה, שבוחרים לעשות מוזיקה בעברית וזה מסב גאווה גדולה ואיזושהי התלהבות מהפוטנציאל לבחור במסלול הזה בשביל עצמי.

שיר היום:
בין קירות ביתי - עידן רייכל