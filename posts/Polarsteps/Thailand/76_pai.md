---
title: Day 76 - Planning
categories: Travel, Thailand
date: 2025-12-16T20:19
uploadto: blog
---
היום נפל פור במספר סוגיות עקרוניות. ממשיכים לקו טאו. החלטתי שאני עוזב את פאי ביום חמישי כלומר מחרתיים כלומר מיד ועכשיו אין זמן.

הקמנו הבוקר מאחז בקומתו העליונה של מוסד קערות הפירות bom bowls, חלוצה מטעם החוליה הגיעה לסקור את השטח ולתקוע יתד בשעות הבוקר המוקדמות, ולאט לאט חברנו לכדי תפיסה של נתח משמעותי מהיצע המזרונים שהמקום מעמיד. היינו שם עד אחרי הסגירה ואכלנו בוקר וצהריים אז אנחנו לקוחות משלמים מגיעות לנו זכויותינו.

כל הדבר הזה נועד להביא אותנו למצב שהיום מסתיים עם החלטה לאן ממשיכים ואיך מוצאים את עצמנו באותו מקום. ההחלטה הושגה לאחר התחבטות הלוך שוב ומחקר מעמיק על הוסטלים ובונגלואים ומיקומים מעניינים באיים וכיו"ב. השאלה המרכזית הייתה האם מתחילים בקו טאו או קופנגן, כאשר מבחינתי התרחיש האופטימלי הוא קו טאו מאחר וקופנגן לא מושך אותי במיוחד.

עבדתי מאוד מסודר וניהלתי רשימת פתרונות לינה עם דירוג של המקום, מחיר ללילה, יתרונות וחסרונות מרכזיים, מלאכת איסוף רצינית.

אז ממשיכים לקו טאו וסגרנו גם הוסטל ללילות הראשונים והשמחה גדולה. קצת מטריד כמה הכל פקוק שם מבחינת מלאי החדרים, יהיה בסדר מקסימום ישנים בים. עכשיו רק לסגור את המעבר הזה אמאלה. מעדיף לשלם כפול ולא לעשות מעבר של 22 שעות.

התקבצנו שוב עת ערב לחגוג את ההחלטה על המעבר במסעדה הקבועה שלי של סלט הפפאיה הטוב ביותר. אספנו עוד הרבה אנשים ופתחנו שולחן רציני בסוף, היה ממש ממש כיף. המשכנו להסתובב ואז לבר, תפסנו פינת ישיבה גדולה ומכובדת והיה באמת אש.

אחרי הבר בגדול התפצלנו למי שרוצים מתוק ומי שרוצים מסאז' ופעלנו למימוש התאוות הללו במלוא העוצמה. אני השתייכתי למחפשי המתוק, ופחזניות מ7/11 היו יעדי האולטימטיבי. ערב חגיגי לכל הדעות.

אז מחרתיים אני עוזב את פאי. מרגש, מוזר, אצטרך רגע לעבד את המידע הזה. אחזור אליכם עם מחשבות בנושא לכשיבשילו. מנסה לחשוב מה הדרך הכי פאי להעביר את מחר בתור היום המלא האחרון. לקט מיטב הלהיטים כנראה יהיה פה. היה טוב סך הכל.

שיר היום:
לו דבר לא קרה - האחים בן עזרא