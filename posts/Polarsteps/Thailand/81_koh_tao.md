---
title: Day 81 - Koh Tao
categories: Travel, Thailand
date: 2025-12-21T10:54
uploadto: blog
---
הסתובבתי היום הרבה באי כדי להכיר ולמקום את עצמי כמו שאני עושה בדרך כלל כשאני מגיע למקום חדש. למדתי הרבה על הסביבה של הנמל והאיזור המרכזי, עשיתי סקר השכרת אופנוע די מקיף, יש טבלה, וגם חיפשתי מקומות לישון בהם, יש גם לזה טבלה.

אכלתי בבוקר סמודי בול חמוד בבית קפה עם בריזה טובה על הים, משפט מטורף בעיניי. אני פה ואני עושה את זה איזה כיף לי.

רציתי ללכת לחדר כושר אבל לא יודע אם שיתפתי אתכם קהילה יקרה שלי אני קצת לוקה בחולי, חוטא בקינוח אף, נוטה ומרבה בשיעול. לא כיף לי בתוך הפרצוף כרגע אבל זה עובר לאט לאט. עשיתי הליכה סביב איזור הנמל במקום והיה נחמד ראיתי עולם.

אכלתי בצהריים במקום תאילנדי קטן שמרגיש שלא הייתי אמור לראות ובטח לא לשבת בו, זה מהאיזור של הפארק שהוא לעובדים בלבד. היה טעים וזול ומהיר שאלה דברים שאני מחבב כסועד.

נתקלתי בדרך החוצה מ7/11 בעודי מאביס עצמי במוצ'י אוראו בעידן ואליה שהכרתי בנפרד בפאי והגיעו בדרך כזו או אחרת להיות ביחד בקו טאו, התיישבתי איתם לחלוק חוויות ולקבל המלצות, היה אחלה.

המשכתי לסיבוב נוסף לאור יום באיזור סיירי ביץ' לחפש מקום לישון בו ומצאתי אופציה מרתקת שאני שוקל לסגור מחר בבוקר, נקווה שהחדר האחרון עוד יהיה זמין. המספר טלפון שיש להם בגוגל מאפס ליטרלי לא קיים בעולם אז נראה לי זה משחק של הקודם בדלפק זוכה.

פגשתי במקרה באותו רחוב ברצף - רוני מהקבוצה של הלופ בויאטנם, יהלי בת דודתי היקרה שחזרה לתאילנד שוב מקמבודיה אחרי שהתראינו מוקדם יותר החודש בפאי, ואת מיטל ודוד הזוג שעזרתי להם בכספומט בהאנוי מי שזוכר בפרקים הקודמים. שמחתי מאוד לראות אותם שוב וישבנו לארוחת צהריים מאוחר/ערב מוקדם מול השקיעה והשלמנו פערים.

בערב ישבנו לאכול עם חברה של חברה של מאיה שיש להן חברה משותפת והחברים של החברה של החברה מההוסטל שהם גויים מגוילנד שלא נדע. הם היו חמודים ממש והיה כיף לצאת שוב מהבועה הישראלית בתאילנד. המשכנו למנגו סטיקי רייס שהיה מאוד במקום והסברנו לחברינו החדשים והבינלאומיים על ההיסטוריה של היידיש והשפה העברית והקשר ביניהן.

חזרתי להוסטל בהליכה ארוכה וכשהגעתי מי שמעליי בדורמס כתבה לי בטלפון שהשיזוף סנדלים שלי יפה (ניתן היה להסיק מהקונטקסט שזה היה לפחות חלקית ציני) הסקתי שהיא חירשת מזה שהיא כתבה באפליקציה שנראית ייעודית לזה, אז כתבתי לה חזרה בטלפון שלי והתחלנו שיחה שהתפתחה ונהניתי ממנה מאוד. היא צלמת בת 39 ומטיילת עם אחיינית שלה (שבאמת מדברות בשפת הסימנים), הן יהודיות מניו יורק והיא עוצרת בישראל בדרך הביתה. חבל שהן עוזבות מחר, לכל הפחות אעביר איתן לבטן המטוס דש חמה לארץ הקודש. מטעמים משפטיים אבהיר שלא הועברו בינינו סחורות כאלה ואחרות ככבודה, ההעברה התבצעה במישור סנטימנטלי בלבד. אני אוהב בטיול איך אינטראקציה סתמית על שיזוף סנדלים מובילה להכיר בן אדם מעניין.

התכנון כרגע הוא לסגור שבועיים כאן בקו טאו ולראות משם. זה יוצא חודש וחצי וקצת בתאילנד שזה אמייזינג טו מיי אייז.

לא שמעתי המון מוזיקה היום ואז האלגוריתם של אינסטגרם החליט להציע לי המון רילס של singer songwriterים ממש טובים שמפרסמים שירים מקוריים מה שזרק אותי לסשן האזנה עצבני שנגרר עד 2 בלילה. כיף כיף כיףףףףףף.

שיר היום:
no one mourns the wicked - wicked