---
title: Day 57 - Pai
categories: Travel, Thailand
date: 2025-11-27T23:21
uploadto: blog
---
היה יום תענוג. אני מבין למה נשארים פה ככה.

התחלתי בלשכור אופנוע בבוקר, עשיתי סיור מקיף מאוד של רוב המקומות שמשכירים במרכז פאי, בסוף פשוט בחרתי אחד שהיה מהזולים והקרובים כי נמאס לי לחשוב על זה. אני אחזיר את האופנוע הזה מחר ואקח אחר אני לא מת עליו.

ישבתי לטוסט מחמצת עם ביצי עין ובייקון ושייק אננס, וקראתי בזמן שחיכיתי להתכנסות הבוקר. התכנסנו קבוצה שהכרנו אתמול ונסענו על אופנועים למקום שאחד החברים נתקל בו והוקסם. היה פשוט מהמם, נחל בתוך ג'ונגל שקט וריק, היו שם עוד שני אנשים חוץ מאיתנו ומי שגר שם ליד. וואו היינו שם כמה שעות פשוט בנחת, אחד עשה מדיטציה על סלע באמצע הנחל, אחת ציירה בצבעי מים, אחת ניגנה בחליל, אני חזרתי לשמוע הקלטות של עצמי מחפש רעיונות על הפסנתר וקיבלתי השראה להמשיך לפתח את אחד הרעיונות מספטמבר. נראה מה יצא מזה.

אחרי הנחל הלכנו לאכול ואני פשוט יכול להכניס לתוך הפנים שלי סלט פפאיה לנצח מה זה הדבר הזה. וואו.

משם הייתי צריך לעשות קצת סידורים, עברתי הוסטל, הוצאתי כסף, אספתי כביסה, עוד משהו, תקתקתי את זה בפחות משעה ויצאתי לארוחת צהריים ב' בקטנה לפני שיצאנו לשבת בשקיעה בתצפית.

נסענו למקום ממש רגוע וראינו את השקיעה בנחת, קשקשנו על שוקו חם והיה ממש נעים. לא מבחינת מזג אוויר, בשנייה שהשמש ירדה נהיה קפוא.

חזרנו שוב וקצת התפצלנו לפני שנפגשנו שוב לארוחת ערב, אכלנו קאו סוי מצוין בחנייה של ה7/11 על שרפרפון. החיים יפים. קבוצה עברה לידנו ואחד מהם שאל אחד אחר אם הוא רוצה מנגו סטיקי רייס אז צעקתי לו שהוא מרגש אותי עם ההצעה ואני מסכים, אז הוא בא להתיישב איתנו ודיברנו, גבר מלך אין מה להגיד. לא אכלנו ביחד מנגו סטיקי רייס בסוף אבל הוא הצטרף אלינו לקאו סוי ובאן מי.

אחרי כל זה התיישבנו בבר והייתה אווירה מעולה, הצטרפו אלינו זוג שנפגשנו בבר אתמול ומישהי שגרה פה שחלק הכירו מתישהו, כיף כיף כיף.

הרגשתי היום חופשי ובהרפייה, ממש נחת שבשבילה הגעתי לכאן ואני שמח שאני מתחיל למצוא. ישבתי עם הרגליים קצת בתוך הנחל וזה פשוט היה ניצול מעולה של כמה שעות. אין את הצורך הזה לרדוף ולהספיק כי אני יודע שאני אהיה פה איזה רגע ואין לחץ. עפתי על זה.

קבענו מחר ללכת להשתכר על אבובים בנהר זה נראה צחוקים רצח, אעדכן בתוצאות.

שיר היום:
landscape - amazing blondel