---
title: Day 61 - Pai
categories: Travel, Thailand
date: 2025-12-01T18:28
uploadto: blog
---
היום הסתובבתי על האופנוע בכל מיני פינות מהממות באיזור. התחלתי את היום בחדר הכושר ואז קצת עבודה בבית קפה חמוד על פיצ'ר מגניב לבלוג שרציתי לעשות כבר משך מכובד. בקרוב אצלכם.

היום הרבה מהאנשים שהתחברתי אליהם כאן עזבו, עצוב מאוד אבל אנחנו נמשיך הלאה ונהיה חזקים. זה מה שהם ציוו עלינו. זה כאילו אני ממש שומע עכשיו את קולם בראשי - "עוף על הטיול שלך". הם מאחוריי נכון?

בהמשך היום פשוט לקחתי את האופנוע ונסעתי, היה ממש כיף חוץ מהתחושה שקצת ליוותה אותי של חשש ממשטרה, שלחו בבוקר באחת הקבוצות שיש ניידת שמסתובבת ועוצרת אנשים. נו מילא. לא נתקלתי.

לצהריים עצרתי במקום קטן ורנדומלי לגמרי באיזור די רחוק של פאי והיה ממש טעים. היה עוד אדם אחד במקום מלבדי, ופתאום תוך כדי שאוכלים הוא מתחיל לדבר עם בעל המקום על ג'אז. זינקתי, ניתקתי מהקרקע, צללתי ראש לתוך השיחה ויצא שישבנו ודיברנו שם תקופה, שמענו מוזיקה ביחד ופשוט הייתה אווירת התלהבות כללית. הבן אדם השני, אנגלי neil שמו, גיטריסט ואוהב מאוד את pat Metheny. הבטיח שיבוא לתל אביב לראות אותי מופיע. תמיד אושר גדול להתחבר עם אנשים סביב מוזיקה.

משם חזרתי לנחל שהייתי בו ביום השני כאן כי הוא משרה אווירת שלווה ואכן הוא נתן היום מקום לשבת, לנשום ולחשוב קצת לקול פכפוך מים נעים.

בערב הלכתי לשבת לקרוא בתצפית על השקיעה, ואז הצטרפתי לקבוצה שהייתי איתם אתמול לתצפית אחרת ותה תאילנדי קר עם חלב כמובן, בסוף המשכתי לקרוא גם שם.

בערב נתקלתי בעומר, שהיא ואני האחרונים שנשארו מהקבוצה שהיינו פה ביחד השבוע אחרי שכולם עזבו היום. הכרנו אנשים חדשים מקסימים והלכנו למקום השני של התה פה שהיה וואו, צ'אי מסאלה מצוין ווויב להתפאר. מעכשיו הוא המקום הראשון של התה פה.

המשכנו משם לקריוקי וסנוקר היה חגיגה. הבעיה היא שגם חברינו החדשים עוזבים כמעט כולם מחר ומחרתיים :(

זהו מה אני אגיד אחלה פה. היום לראשונה עברה לי המחשבה הפרקטית בראש של לעבור הלאה מפאי, אני חושב שזה בגלל שכמה דברים פגשו אותי היום בבת אחת שהתאבכו לכדי באסה לא מבוטלת. העיקרי ביניהם הוא כאמור שרוב הקבוצה שהתחברתי איתה עזבו ונשארתי שוב בגדול לבד. אני יודע שאני מעבר למסתדר ואני מתחבר לאנשים והכל טוב ועדיין להיום מותר להתבאס.

אלמנט משמעותי נוסף הוא שהתחיל היום פסטיבל ג'אז בצ'אנג מאי שנמשך כל השבוע וזה מדבר אליי מאוד. הייתי נוסע וחוזר אולי אבל הנסיעה לא כיפית בכלל. אני מרגיש שעוד לא מיציתי בפאי אז נראה מה אחליט לעשות. בוודאות המקום הבא הוא צ'אנג מאי השאלה היא באיזו מתכונת.

שיר היום:
עוד קצת - עוזי נבון ומכרים