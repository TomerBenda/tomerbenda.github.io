---
title: Day 126 - נחיתה קשיחה
categories: Travel, India
date: 2026-02-04T07:19
uploadto: blog
---
נסיעה של 4 וקצת שעות הפכה ל7 ומשהו שעות של חרדה נוראית, לא רואים מטר קדימה בערפל והנהג שועט באטרף תוך כדי שהוא נרדם. כל שנותר הוא לישון ולקוות להתעורר.

מגדיל רגע בדיעבד את האירוע הזה, יצאנו בסביבות 00:30 מג'ייפור והגענו לאגרה בערך ב8:00. מדובר בנסיעה של גג 4 שעות. זה כל כך מטריף הנהג היה פשוט גרוע. עצר כל 20 דקות טוב אין לי כוח יותר לחשוב על זה, מאחורינו.

הגענו לאגרה עם שחר, בגדול נראית כמו תפאורה של סיוט, אחד המקומות הכי מגעילים שראיתי בחיים וזה דרך מסך ערפל מאוד סמיך. המון חסימות בכביש, מעקף מטומטם של הנהג את החסימות שמובילות - למרבה ההפתעה - לכביש חסום. לא נגלה לו את התשובה אנחנו נותנים לו לבד. הוא גם לא מדבר מילה אנגלית אז אין ממש מה לנסות.

הגענו לטאג' מאהל וקיבל את פנינו מדריך מאוד אמין שהציע לנו לקנות כרטיסים וסיור. בכללי הגענו לחנייה שהייתה מפוקפקת ודי רחוקה מהטאג' מאהל עצמו לפי המפה אז היינו ספקנים. החלטנו שננסה לקחת ריקשה חינם שהם הציעו ונראה לאן נגיע. בפועל הגענו באמת לכניסה לטאג' מאהל וקנינו כרטיסים ישירות במקום המיועד לכך, בלי מדריך.

אז לא עבדו עלינו אבל עדיין לא לגמרי קיבלנו את המוצר. הומלץ להגיע בזריחה למקום, היה ריק ומלא ערפל כשהגענו. פיזית לא ראינו את המבנה עד שהתקרבנו למרגלותיו. לפחות לא היה תור ודוחק כמו שהזהירו אותנו.
![[126_india.jpg]]

החלטנו שנמתין שיתפנה קצת הערפל ובינתיים נעשה את הסיבוב בפנים שהיה מרשים. בפנים כלומר בבתוך. לאחר מכן ישבנו על ספסל לקשקש קצת ולראות רילס של הבחור עם ה"לא נעים" והקושמרו.

בכללי היה ריק מאוד והרוב לא היו הודים מה שגרם לנו לחשוד שניתן היה לצפות מראש את השעבוד המטאורולוגי הזה. מדריך כלשהו אמר לנו שבקיץ מומלץ להגיע לזריחה, אבל עכשיו אין מה לבוא לפני 10 בבוקר. תודה רבה באמת.

חיכינו ל10, הצטלמנו ויצאנו חזרה כדי להתחיל את המסע לדלהי.
![[126_india-1.jpg]]

במשך רוב היום חווינו לופ מזעזע של להיכנס ולצאת מהכרה וכל פעם להתאכזב מכמה מעט אורך הנסיעה השתנה. אני בכוונה אומר השתנה כי לא כל הזמן הוא ירד. יצאנו מאגרה בערך ב10:30 לנסיעה של 3 שעות לדלהי. קל נכון? הגענו לדלהי ב16:30. למי שמתעצל לעשות את החשבון מדובר בכפול מסוג 2.

הנהג ממש סירב להשתמש בניווט דיגיטלי ועשה פרצוף כשהצבעתי לו על המסלול בטלפון. זה גרם לפספוס פניות ולזה שהוא הכניס אותנו לפקקים גדושים מאוד. באיזשהו שלב התעצבנו ודיברנו עם מי שהביא אותנו לנהג הזה שיגידו לו שפשוט יסע כמו שאנחנו מבקשים ושיפסיק לעשות שטויות. הוא אמר משהו על זה שהוא נוסע בדרך שהוא נוסע בה כי ביקשנו לעצור במסעדה וכאן יש יותר מסעדות. בול. שיט. וזה באמת עצבן אותי כבר, נסענו כבר שעתיים ומשהו בשלב הזה והזמן ליעד רק עולה.

היינו גם רעבים בטירוף החל משלב מסוים בצהריים וזה הוסיף מספר רפסודות למדורה. ביקשנו שיעצור לאוכל והוא פשוט לא עצר, עד שבשלב מסוים ליד מרכז בצד הדרך פשוט צעקנו עליו שיעצור והוא עשה את זה. הגענו לכזה food court נחמד והזמנו לנו צהריים, אכלתי ביריאני עם קבב והיה ממש טעים.
![[126_india.jpeg]]

המשכנו בנסיעה הלא נגמרת לדלהי, באמת זה היה חרא, לנסות לישון כי גם הנסיעה בלילה הייתה מזעזעת ופשוט להרגיש שהזמן לא זז ואין מה לעשות עם זה. הגענו בסוף לדלהי בחוסר אמונה שזה אפשרי, קבענו עם הנהג הבא לרישיקש ליד הבית חב״ד שנמצא באיזור יחסית עמוס. בכללי מה שראיתי היום מדלהי לא היה כזה גרוע, יש לה שם של מקום חרדות. היו איזורים ממש נחמדים אפילו.

את הנהג השני שתבינו קוראים יקרים קבענו במקור ל12:30. זו המידה בה התעכב לנו היום, דחינו אותו ל16:30 בסוף. איתו איה תקשרה כל היום באנגלית אז כבר היינו יותר אופטימיים.

אכן כך היה, הנהג השני היה טיל, הרגשנו בטוחים בידיים טובות למרות שהוא נהג כמו אנלוגיה שמתארת נהיגה מטורפת לגמרי. הוא גם שם כל הדרך מוזיקת בוליווד ושר באמת מכל הלב. עצרנו לאכול דוסה ודאל עם באטר נאן ושתינו צ'אי וזו למעשה הפרופר ארוחההודית הראשונה שלי פה. היה מעולה.

הייתה כמות לא סבירה של חתונות לאורך הדרך, גם באולמות באמת מפוארים היו ארמונות ממש בצד הכביש. מלא זיקוקים ומסיבות.

זהו שאר הנסיעה הזאת היה יחסית בסדר והיא ארכה כמעט 6 שעות, שבסופן מצאנו את עצמנו ברישיקש. מותשים שבורים כתושים נכנסנו לחדר והבנו שלשנינו אין סבון אז צריך לצאת חזרה לכפור לקנות. אההה כן קפוא פה. יצאנו איה ואני לחפש חנות לקנות בה סבונים, הגענו לחנות אורגנית משהו משהו שפשוט הייתה הכי קרובה, קנינו וחזרנו לסיים עם היום הזה.

סיכום רושם ראשוני בהודו - כל הקלישאות נכונות. הנהיגה, הריח, הצפיפות, ההודים, הטינופת, הפרות. חי וקיים. מאוד הודי בהודו. לא מפתיע אבל מתחדד. אני מרגיש טווח די רחב של דברים כלפי הידיעה שאני בהודו כרגע וסביב חוויותי כאן עד כה ספציפית, אבל בסוף זה מקום כל כך גדול והכל מאוד שונה אז נישאר עם ראש פתוח ונגלה.

שיר היום:
אם תלך - עידן רייכל