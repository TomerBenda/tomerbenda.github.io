---
title: Day 131 - Retreat
categories: Travel, India
date: 2026-02-09T08:43
uploadto: blog
---
היה יום צ'יל ממש, יוגה בבוקר, מדיטציה, עיסוי ואידוי, ארוחות טובות, צ'אי, מה רע בעצם?
![[131_rishikesh.jpg]]

התחלנו את הבוקר יחסית מוקדם ביוגה לא מאוד קשה, וישבנו אחרי לכוס צ'אי מספר 10 ו11. אווירה. לחזור על המנטרות בלי להבין כלום ובלי לדעת להגות בהינדי מרגיש לי טיפה מיותר אבל בסדר זורמים.

משם הפסקה קצרה לפני סשן מדיטציה וסאונד הילינג שהיה בכנות די מעפן, באמת עם כל הכוונה להינות מזה. הוא התחיל בסאונד הילינג אמיתי עם קערה ויברציות רטט והכל, והסתכם רוב הזמן בשוואסנה עם מוזיקה מרמקול ברקע, מבאס קצת.

החלטתי שאני לא נכנס לסשן השני של היוגה להיום ולוקח את הזמן הזה לשבת על הגג מול ההרים ולכתוב קצת מוזיקה. בסוף יצא שעשיתי משהו שאני מאוד אוהב וזה פשוט לשחק על המקלדת ולחפש רעיונות תוך כדי שאני מקליט, ואז להוציא משהו שאהבתי ולכתוב אותו כמו שצריך כדי שיהיה שמיש. יצאתי היום עם שני רעיונות שאני אוהב ואני די מרוצה.

האוכל פה ממש טעים זה כיף. שוב, אני של לפני 3 שנים היה חושש לחייו אם היה מוצא את עצמו בריטריט צמחוני בהודו.

תה של אחר הצהריים עם כוס צ'אי מספר 12, לכבוד יום הפיצה הכינו פה פיצה. בחירה מעניינת מאוד של ריטריט הayurveda, תמוה בעיניי. בכללי הכל פה מבושל בלי שום ובצל שזו טרגדיה אבל עדיין טעים איכשהו.

לקראת שש בערב התארגנתי לעיסוי מלא שנקבע בשבילי והיה חוויה. קודם כל חיתול חד פעמי שהיה מאוד קטן, שולחן מסאז' שהיה מאוד קטן, מעסה שהיה מאוד קטן וכו' וכו'. לא בנוי בשבילי הסיפור הזה. היה ממש אחלה, מלא מלא שמן, מלא מלא מסאז'. בסוף העיסוי הוכנסתי לקופסת אידוי למספר משמעותי של דקות להזיע את חיי ולהיטהר באופן הזה. אודיתי.

משם יצאנו לארוחת ערב והיינו יותר חברותיים, יצא לי לנסות לקשקש עם חלק מהמשתתפים האחרים בריטריט אבל מאחר שמדובר בעיקר בנשים מונגוליות שלא ממש מחזיקות שיחה באנגלית נתקלתי בקושי מסוים. הערב ישבנו עם הישראלית הנוספת שהיא לא אנחנו פה, ועם אמריקאית שגרה באנגליה והיה ממש נחמד. שתיהן בערך בגיל של אמא שלי וזה מורגש שאיה ואני הצעירים היחידים כאן.

זהו בזה הערב די נגמר, שוב מוקדם, אם יש משהו טוב אבסולוטית שיוצא מלהיות כאן זה שאני בכוח ישן מוקדם יותר כי מתעוררים ליוגה בבוקר. חזק מאוד אתאמץ לשמר ולהעמיק את ההישג לכדי הסדרה כוללת בשעות השינה. ואמרו אמן.

התנגן לי המון בראש היום יפה נורא // עצוב מאוד של דניאל רובין ובכללי שמעתי אותה המון, גם כמובן מתי כספי בראש המצעד שלי כרגע. אני באופן כללי משתדל ששירי היום לא יחזרו על עצמם, סתם מתוך גיוון עם עצמי, אבל היום זה מאוד מובהק ואין לי ברירה אלא לחזור ולבחור בשיר המהמם הזה.

חזרתי לקרוא הערב שירים של יהודה עמיחי שאני אוהב, פתאום ככה יצא. אני רוצה להלחין את השיר האהוב עליי שלו - לא כברוש, עד כמה שמצאתי לא הולחן. אעדכן כשאגיע לזה.

פתוח להמלצות לספרים, בא לי סיפורת משהו שיתפוס אותי. בתודה מראש מדור תרבות במערכת הבלוג❤️

שיר היום:
יפה נורא // עצוב מאוד - דניאל רובין