---
title: Day 42 - Loop
categories: Travel, Vietnam
date: 2025-11-12T12:04
uploadto: blog
---
זהו אזל מלאי הלופ. לקחתי סליפר לסאפה שהיה ממש בסדר, מצאתי דרך אפילו לישון טיפה אם אני ממקסם על לתפוס מקום אנכית עם פלג הגוף העליון בנוסף לאלכסון, כמעט הצלחתי ליישר את אחת הרגליים.

השאירו לי בקבלה את המפתח לחדר במלון עם פתק חמוד שמברך לרגל בואי, אבל כמובן שפספסתי אותו לגמרי והתקשרתי למספר שהיה בבוקינג רק כדי שיגידו לי שהוא שם. נו מילא. קר פה רצח.

אני ממש שמח שעשיתי את הלופ בסוף, היה נוף באמת עוצר נשימה, רוב הזמן הייתי עם פה פעור פשוט בפליאה מוחלטת מול מה שאני רואה, מנסה לזכור את התחושה של להיות שם.

באחת העיירות שעברנו בהן היום תוך כדי שאנחנו נוסעים על הכביש הראשי וההרים הבלתי נתפסים מתמרים מעליי הרגשתי פתאום כזה חופש, נפילת אסימון כזאת של אני בויאטנם, אני יכול לעשות מה שאני רוצה, אני בטיול, הכל ביחד. נמרח לי חיוך ענק על הפנים ונשאר שם רגע ארוך מספיק.

אני מרגיש שהחלק החברתי שאנשים מספרים עליו בלופ לא התממש עבורי בצורה הכי מיטבית, שזה מקובל והכל טוב, גם מהסתכלות קצרה ימינה שמאלה בקבוצות אחרות לא נראה שזה היה חריג. חברים לחיים קליק מיידי כמובן זו שאיפה נעימה אבל אני לא יוצא מנקודת הנחה שזה יקרה לי באף מקום, עדיין אני מרגיש איזושהי החמצה. עוברת לי המחשבה בראש שאם הייתי אולי בקבוצה עם עוד מטיילים סולו אז... אם בלה בלה אז... אבל על הזין עשיתי את הלופ, נהניתי מאוד ויאללה נקסט.

לא זוכר אם כתבתי את זה אבל עשיתי את הלופ דרך האפי בסוף והוא פשוט טוב במה שהוא עושה, זאת חתיכת הפקה הכל תקתק בכל שלב. הוא גם הצטרף לקבוצה שלנו ביום הראשון בכבודו ובעצמו ככה בין האספסוף. הנהגים היו בהתלהבות שיא. בקיצור כשישבנו בסוף הלופ אצל האפי הייתה לי תחושה עצובה כזאת של משהו מסתיים, גם געגוע מיידי נוסטלגיה כזאת ללחוות את הנופים האלה ולשקוע בהם כל היום. יעבור כנראה איזה רגע עד שתהיה חוויה שתתקרב לזה.

שיר היום:
lover, you should've come over - Jeff Buckley 