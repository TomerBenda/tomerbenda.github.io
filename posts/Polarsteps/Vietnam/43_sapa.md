---
title: Day 43 - sapa
categories: Travel, Vietnam
date: 2025-11-13T23:20
uploadto: blog
---
יום התאפסות וסידורים אחרי הלופ. שמתי כביסה (מאוד מאוד נחוצה), הוצאתי כסף (קשה פה), הלכתי לחדר כושר (קר פה), אכלתי הודי (טעים פה), אכלתי bun bo hue (סוגריים), שתיתי מלא תה וניסיתי להבין מה בא לי לעשות כאן.

הלכתי את כל סאפה כמה פעמים כבר, זאת עיירה ממש קטנה. בבוקר פעם אחת לצבור תחושה לגבי המקום (ובון צ'ה) ופעמים נוספות בשירות מטרות גשמיות יותר שהוזכרו מעלה.

בינתיים קבעתי למחר עם מאמא צ'ו שהומלצה לי, אני מצטרף לקבוצה נראה איך יהיה. במקרה הגרוע גרוע, ויש הרבה מקרים בדרך לשם אז סביר שיהיה סביבות בסדר. אחרי זה אולי אבקר בפנסיפאן, נגלה. מכאן בגדול השאלה היא מתי אני מחליט שיאללה תאילנד.

בערב הלכתי לthe herbalist ששמעתי שזה מקום של בחור איטלקי שהחליט לעבור לכאן ומכין קוקטיילים מטורפים עם תבלינים מקומיים וששווה ממש ללכת. אתחיל בזה שהוויב של המקום מצוין - ראה נספח א' (עכשיו כשצירפתי את התמונה אני רואה שהיא לא טובה אבל מקווה שקצת מהוויב עובר)
![[43_sapa.jpg]]

התחלתי בתה עשבים מקומי שהיה מעולה, ישבתי לקרוא ליד האח הקטנה שהם מדליקים במקום, היה לי שליו ונהניתי.

אמשיך בזה שהיה טעים ברמות, לקחתי אחרי התה מוחיטו ג'ינג'ר שהיה וואו, וטעמתי עוד קצת תרקחות שמיגל הבעלים של המקום הציע לי.

אפרופו מיגל, אסיים בזה שהוא איש מרתק. הייתי היחיד שם הערב מה שהוביל לשחנש מפחיד של איזה שעתיים, היה כיף ברמות לדבר איתו יש לו אנרגיה כל כך טובה ומידבקת. בת הזוג שלו שהציגה את עצמה בשם קי שהיא ויאטנמית גם השתתפה קצת בשיחה וזה היה ממש מעניין בין היתר לשמוע איך הם הגיעו לכאן.

משהו שבלט אצלו ושאני לוקח מהדברים שהוא סיפר לי על עצמו זה שחשוב לשמור על האנרגיה שלך לדברים שחשובים לך באמת ולא לתת לה לצאת על דברים שמבזבזים אותה. זה לא וואו חדש מפתיע אבל משהו בצורה שהוא תיאר את זה והדברים שהוא חיבר למסר הזה היה מאוד חזק.

אני קורא עכשיו את the restaurant at the end of the universe כחלק מסדרת המדריך לטרמפיסט לגלקסיה, מטבע הדברים הביקור של הדמויות בסוף היקום מעורר בי את תחושת ה"היקום הולך להסתיים יום אחד" ו"יש רצף של אירועים שהולך לקרות לי ואז הקיום הולך להסתיים" שרודפת אותי בעוצמות משתנות עוד מהילדות. אקזיסטנציאלי מאוד מצידי אני יודע. שיתוף עמוק פה בבלוג, תשתמשו במידע הזה למטרות צדק בלבד בבקשה.

יצאתי חזרה למלון וממש ברחוב הבא מטר מולי התפוצץ גלגל של משאית גדולה (כן גדולה גם ביחס למשאית) שהתחילה להתגלגל אחורה כמעט עליי. ברוח התקופה.

מוקדם יותר הערב כשעשיתי סיבוב הליכה אחרי ארוחת הערב עברתי באיזור האגם במרכז העיירה וראיתי שני זוגות של ויאטנמים מקפיצים נוצה. אני אוהב את המשחק הזה אני צריך לזכור את השם שלו. עברתי אותם ואז חזרתי והיססתי ועברתי קצת שוב ואמרתי יאללה פאק איט והלכתי לשאול אם אפשר להצטרף אליהם. היה בלבול מאוד מורגש, אחד מהם שאל אם אני רוצה לקנות את הנוצה, צחקתי ועניתי שאני רק רוצה להקפיץ איתם קצת. הם סירבו לא מאוד בנימוס. בכל מקרה אני שמח שהלכתי ושאלתי, בכלל הפסד שלהם אני מקפיץ נפלא נפלא.

שמעתי לקראת השינה את האלבום ארבע עשרה אוקטבות של יוני רכטר ואבנר קנר ואני פשוט רוצה להיות יוני רכטר כשאהיה גדול. הוא גם גבוה.

שמעתי גם הרבה באך ביומיים האחרונים, קצת יצירות שהייתי מנגן פעם (אינבנציות בעיקר) וגם כאלה שלא שמעתי למשל הפרלוד של partita no. 2 שתפס אותי היום.

שיר היום:
אומקא גומקא - יוני רכטר ואבנר קנר