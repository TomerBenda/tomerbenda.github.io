---
title: Day 46 - Sapa
categories: Travel, Vietnam
date: 2025-11-16T13:03
uploadto: blog
---
אני לא חייב לעשות כל מה שיש לעשות כאן. אז אני עוזב מחר. אתמול כשדיברתי עם הזוג האורוגוואי הם סיפרו שיש להם רק לילה אחד בסאפה, הם הגיעו בסליפר, יצאו איתנו למאמות, וישר יצאו בסליפר לטיסה להו צ'י מין. אולי אני פה יותר מדי.

אפשר לפתוח את השמפניה, הזמנתי טיסה לתאילנד, כרטיס יציאה, הוסטל ללילה הראשון, עשיתי טופס כניסה, הזמנתי סליפר מסאפה להאנוי והוסטל בהאנוי עד הטיסה. כן ככה תיעדתי לעצמי מה כבר עשיתי תתבעו אותי. עשיתי הכל במכה כי נכנסתי לשוונג ודחיתי את זה מספיק ככה שאני לא מסתכן בלהפסיק עד שהכל סגור.

מדהים אותי עדיין שאני פשוט מחליט (ומשלם) והופ אני במדינה אחרת, חופש שאני מאוד מעריך ונהנה ממנו. קשקשתי היום בחדר כושר עם בחור קנדי שמטייל יחד עם חברה שלו על אופנוע והתפעלנו במשותף מהיכולת בתור מטייל פשוט להעתיק את עצמך ברגע למקום חדש, להיות בן אדם אחר אם אתה רוצה, חופש.

מרגש אותי לראות את האינדינגב שרץ עכשיו, עברתי על תמונות וסרטונים מהאינדינגב בשנים שהלכתי ואלה זכרונות כל כך יפים וטובים, כואב מאוד שפספסתי השנה אבל הכי חשוב שזה סוף סוף קרה. לשנה הבאה במצפה גבולות הבנויה.

קראתי הערב ביקורת על המחזמר "שאול" של שלמה ארצי שהייתה נוקבת בצורה מעוררת הערכה, תיאור מנומק ומסודר של הכישלון באירוע הזה. שמעתי חלק מהשירים לפני כמה חודשים כשהוציאו חלק מהם וכתבתי לעצמי אז שזה פשוט לא מעניין וגובל בגרוע. חבל ממש כי באמת יש קאסט שנראה כל כך מבטיח, זה מסוג הדברים שחבל שנותנים להם להתגלגל ולהמשיך במקום להעביר ביקורת איפה שמגיע.

ניסיתי בארוחת הערב מנות מקומיות של האיזור, אכלתי חזיר מגולגל בעלים של צמח מקומי כלשהו שהיה מטורף, עוף שהם עושים איכשהו מיוחד שהיה בסדר, עוגות ערמונים קטנות מטוגנות שהיו ממש טעימות, וכמובן בון צ'ה איך לא מה חשבתם. יש להם גם מנה של בקר בתוך צינור במבוק עם סטיקי רייס סגול אבל בשלב הזה כבר הייתי שבע.

סיימתי את היום עם זמן מסך של 8 וחצי שעות, זה נתון שמביך אותי. כמובן שאני מסתכל על זה בפרופורציה של יום אחד שבאמת סגרתי בו המון דברים בטלפון והכל טוב, בטיול בינתיים אני דווקא מרוצה מהרגלי הצריכה הדיגיטלית שלי.

כתבתי קצת מבולגן היום לא יודע כנראה אני צריך איזה שינוי הקור פה מקשה על תפקוד קוגניטיבי רציף.

אני כבר מעכשיו מתחיל להרגיש שבנגקוק תהיה overwhelming, אין מה לעשות יקח רגע להסתגל ומשם אני ממשיך לצ'יל חריף בצפון. חקרתי קצת יותר וסימנתי במפה כל מיני דברים שנראה לי יהיה נחמד לעשות בבנגקוק ל2-3 ימים, משם נראה.

שיר היום:
היא חזרה בתשובה - מתי כספי